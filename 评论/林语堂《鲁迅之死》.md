```
鲁迅之死

　　　　　　　　　　　　　　　　林语堂

　　民廿五年十月十九日鲁迅死于上海。时我在纽约，第二天见Herald－Tribune电
信，惊愕之下，相与告友，友亦惊愕。若说悲悼，恐又不必，盖非所以悼鲁迅也。
鲁迅不怕死，何为以死悼之？夫人生在世，所为何事？　碌碌终日，而一旦暝目，
所可传者极渺。若投石击水，皱起一池春水，及其波静浪过，复平如镜，了无痕迹
。唯圣贤传言，豪杰传事，然究其可传之事之言，亦不过圣贤豪杰所言所为之万一
。孔子喋喋千万言，所传亦不过《论语》二三万言而已。始皇并六国，统天下，焚
书坑儒，筑长城，造阿房，登泰山，游会稽，问仙求神，立碑刻石，固亦欲创万世
之业，流传千古。然帝王之业中堕，长生之乐不到，阿房焚于楚汉，金人毁于董卓
，碑石亦已一字不存，所存一长城旧规而已。鲁迅投鞭击长流，而长流之波复兴，
其影响所及，翕然有当于人心，鲁迅见而喜，斯亦足矣。宇宙之大，沧海之宽，起
伏之机甚微，影响所及，何可较量，复何必较量？鲁迅来，忽然而言，既毕其所言
而去，斯亦足矣。鲁迅常谓文人写作，固不在藏诸名山，此语甚当。处今日之世，
说今日之言，目所见，耳所闻，心所思，情所动，纵笔书之而罄其胸中，是以使鲁
迅复生于后世，目所见后世之人，耳所闻后世之事，亦必不为今日之言。鲁迅既生
于今世，既说今世之言，所言有为而发，斯足矣。后世之人好其言，听之；不好其
言，亦听之。或今人所好之言在此，后人所好在彼，鲁迅不能知，吾亦不能知。后
世或好其言而实厚诬鲁迅，或不好其言而实深为所动，继鲁迅而来，激成大波，是
文海之波涛起伏，其机甚微，非鲁迅所能知，亦非吾所能知。但波使涛之前仆后起
，循环起伏，不归沉寂，便是生命，便是长生，复奚较此波长波短耶？

　　鲁迅与我相得者二次，疏离者二次，其即其离，皆出自然，非吾与鲁迅有轾轩
于其间也。吾始终敬鲁迅；鲁迅顾我，我喜其相知，鲁迅弃我，我亦无悔。大凡以
所见相左相同，而为离合之迹，绝无私人意气存焉。我请鲁迅至厦门大学，遭同事
摆布追逐，至三易其厨，吾尝见鲁迅开罐头在火酒炉上以火腿煮水度日，是吾失地
主之谊，而鲁迅对我绝无怨言是鲁迅之知我。《人世间》出，左派不谅吾之文学见
解，吾亦不愿牺牲吾之见解以阿附初闻鸦叫自为得道之左派，鲁迅不乐，我亦无可
如何。鲁迅诚老而愈辣，而吾则向慕儒家之明性达理，鲁迅党见愈深，我愈不知党
见为何物，宜其刺刺不相入也。然吾私心终以长辈事之，至于小人之捕风捉影挑拨
离间，早已置之度外矣。

　　鲁迅与其称为文人，不如号为战士。战士者何？顶盔披甲，持矛把盾交锋以为
乐。不交锋则不乐，不披甲则不乐，即使无锋可交，无矛可持，拾一石子投狗，偶
中，亦快然于胸中，此鲁迅之一副活形也。德国诗人海涅语人曰，我死时，棺中放
一剑，勿放笔。是足以语鲁迅。

　　鲁迅所持非丈二长矛，亦非青龙大刀，乃炼钢宝剑，名宇宙锋。是剑也，斩石
如棉，其锋不挫，刺人杀狗，骨骼尽解。于是鲁迅把玩不释，以为嬉乐，东砍西刨
，情不自已，与绍兴学童得一把洋刀戏刻书案情形，正复相同，故鲁迅有时或类鲁
智深。故鲁迅所杀，猛士劲敌有之，僧丐无赖，鸡狗牛蛇亦有之。鲁迅终不以天下
英雄死尽，宝剑无用武之地而悲。路见疯犬、癞犬、及守家犬，挥剑一砍，提狗头
归，而饮绍兴，名为下酒。此又鲁迅之一副活形也。

　　然鲁迅亦有一副大心肠。狗头煮熟，饮酒烂醉，鲁迅乃独坐灯下而兴叹。此一
叹也，无以名之。无名火发，无名叹兴，乃叹天地，叹圣贤，叹豪杰，叹司阍，叹
佣妇，叹书贾，叹果商，叹黠者、狡者、愚者、拙者、直谅者、乡愚者；叹生人、
熟人、雅人、俗人、尴尬人、盘缠人、累赘人、无生趣人、死不开交人，叹穷鬼、
饿鬼、色鬼、谗鬼、牵钻鬼、串熟鬼、邋遢鬼、白蒙鬼、摸索鬼、豆腐羹饭鬼、青
胖大头鬼。于是鲁迅复饮，俄而额筋浮胀，睚眦欲裂，须发尽竖；灵感至，筋更浮
，眦更裂，须更竖，乃磨砚濡毫，呵的一声狂笑，复持宝剑，以刺世人。火发不已
，叹兴不已，于是鲁迅肠伤，胃伤，肝伤，肺伤，血管伤，而鲁迅不起，呜呼，鲁
迅以是不起。
　　　　　　　　　　　　　　　　　　　　　　　　　　　　　　　　　　　　
　　　　　　　　　　　　　　　　　　　　　廿六年十一月廿二于纽约

　　　　　　　　　　　　　　　　　　　　　　　——摘自《林语堂文选》

〔原载《华夏文摘》第三十七期〕
```